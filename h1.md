# h1 – Korkeat standardit

### a)	Tehtävänä oli tutustua kurssilla käytettäviin termeihin, sekä avata niiden merkitystä omin sanoin. Lähteenä SFS-EN ISO/IEC 27000:2020 standardi.

3.2 Attack – hyökkäys

Teko, jolla omaisuutta yritetään tuhota, tuoda julki, muuttaa, poistaa käytöstä, varastaa tai jolla yritetään päästä omaisuuteen käsiksi tai käyttää sitä ilman oikeutta.

3.31 Information security event – tietoturvatapahtuma

Yksittäinen tai useampi perättäinen ei-toivottu tai ennakoimaton tapahtuma, joilla on suuri todennäköisyys aiheuttaa haittaa liiketoiminnalle tai vaarantaa tietoturva.

3.56 Requirement – vaatimus

Tarpeelliseksi todettu, yleisen käytännön mukainen tai pakollinen tarve tai odotus.

3.58 Review – tarkastus

Menetelmä, jolla tarkastellaan asian soveltuvuutta, riittävyyttä sekä tehokkuutta määriteltyjen tavoitteiden saavuttamiseen.

3.77 Vulnerability – haavoittuvuus

Omaisuuteen tai ominaisuuksiin liittyvä heikkous, joita eri uhat voivat käyttää hyödykseen.

### b)	Tehtävänä oli tutustua standardiin ISO 27034-1 – 5 ja selvittää, mistä siinä on kyse.

Standardin on tarkoitus auttaa organisaatiota hallitsemaan käyttämiensä, tuottamiensa tai ostamiensa sovellusten turvallisuutta koko sovelluksen elinkaaren ajan. Se tarjoaa konsepteja, periaatteita, kehyksiä, komponentteja sekä prosesseja organisaation käyttöön, sekä erilaisia mekanismeja tietoturvavaatimusten täyttämiseen sekä riskien arviointiin ja hallintaan.

Standardin avulla organisaatio saa käyttöönsä mekanismeja sekä kehyksiä, joiden avulla voidaan määrittää tietoturvavaatimuksia hankittaville sovelluksille. Se myös auttaa ISO/IEC 27001:ssä ja ISO/IEC 27002:ssa olevien tietoturvastandardien käyttöönotossa.

Standardi koskee sovelluksen ohjelmistoa sekä muita sovelluksen tietoturvaan liityviä asioita, kuten dataa, teknologiaa, sovelluksen elinkaarta, tukiprosesseja sekä -rooleja.

Standardi koskee kaiken kokoisia eri alojen organisaatioita, jotka voivat altistua sovelluksiin liittyviin uhkiin.

### c)	Kuuntelin Laatulöpinöiden podcast-jakson Tietoturvallisuus ohjelmistokehityksessä. Tehtävänä oli kirjata heränneitä ajatuksia ylös.

Keskustelussa nousi monta mielenkiintoista sovellusten ja ohjelmistojen tietoturvaan liittyvää mielipidettä. Yhteinen konsensus oli, että täysin tietoturvariskitöntä ohjelmaa on lähes mahdoton rakentaa: vaikka ohjelma olisi täysin verkosta eristetty ja toimisi kokonaan ilman käyttäjiä, olisi se silti mielenkiintoinen tunkeutumiskohde hakkeroijalle. Tämmöinen ohjelmisto ei myöskään tosielämässä olisi realistinen tai käytännöllinen.

Keskustelussa nousi eteen hallinnollisen sekä teknisen tietoturvan yhdistämisen haasteet. Olen samaa mieltä siitä, että yhteinen kieli eri tahojen välillä on välttämätöntä onnistumisen kannalta – kommunikaation vaikeus tai puute johtaa väärinkäsityksiin ja ymmärtämättömyyteen. Uskon, kuten Meurman mainitsi, että ammattisanaston ymmärtäminen auttaisi hallintoa suuresti kommunikoinnin parantamisessa. Toisaalta myös asiakkaan tarpeiden syvällisempi ymmärrys auttaa teknisten termien kääntämisessä helpommin ymmärrettävään muotoon, kuten Kokkola mainitsee, ja tämän osaamista moni asiakas varmasti odottaakin yritykseltä.

Podcastissa puhuttiin automaatiotestauksesta ja sen tarpeellisuudesta. Automatisaatiolla saadaan työmäärää vähennettyä, mutta tämänkin koodinpätkän tuottaminen vie resursseja, kuten sen ylläpitokin. Kannattaa siis miettiä mitä automatisoi ja onko se tarpeellista. Hyvä huomio oli, että oikeaa tunkeutumisyritystä ei tällaisella ohjelmalla pysty simuloimaan, eikä automatisoinnilla pysty kaikkia uhkia vastaan suojautumaan.

Keskustelussa nousi esiin myös loppukäyttäjän tarpeiden huomioiminen – ohjelmiston tietoturvallinen käyttö ei ole vain ohjelmiston ominaisuuksista kiinni, vaan myös käyttäjällä on suuri rooli. Itse pohdin sitä, että käyttökokemuksen pitäminen miellyttävänä tietoturvan lisäämisen kohdalla edesauttaa vaatimusten noudattamista, kun loppukäyttäjä ei turhaudu hänelle epäloogisten tai hankalien asioiden parissa. 

Olen samaa mieltä Kokkolan kanssa siitä, että arkaluonteisten asioiden käsittely ei automaattisesti tee ohjelmistosta riskialttiimpaa tietoturvan kannalta. Ohjelmisto voi sisältää täysin avointa dataa, mutta datan turvaaminen ei ole ainoa uhka, joka ohjelmistojen tietoturvaan liittyy, jolloin myös muut aspektit nousevat tärkeiksi.

Podcastin viimeinen väittämä oli, että ohjelmistonkehittäjä näkee oman ohjelmansa aina riskialttiimpana kuin muiden tekemät ohjelmistot. Tämä on loogista, sillä kehittäjä itse tuntee oman työnsä parhaiten, ja tätä kautta osaa arvioida heikkouksia paremmin kuin muut. Kehitystyössä on tärkeää pitää mielessä myös riskit, jotka on pakko hyväksyä – täysin tietoturvariskitöntä ohjelmistoa ei ole mahdollista luoda.

### d)	Riskienhallintasuunnitelma

Käyttöympäristö:

Acer Nitro V16.

Käyttöjärjestelmä Windows 11 64-bit.

Prosessori AMD Ryzen 7 8845HS

Näytönohjain Radeon 780M Graphics 3.80 GHz.

Asennettu RAM 16GB.

Virtuaalikoneena Oracle VirtualBoxiin asennettu Debian.

Uhkana on muun muassa järjestelmään tunkeutuminen, sekä mahdollisen haittaohjelman pääsy isäntäkoneeseen virtuaalikoneelta. Luin vinkkejä erilaisista uhista Spyboyn blogista, ja näiden estämiseksi käytän seuraavia metodeja:

Pidän isäntäkoneen päivitettynä, virustorjunnalla ja palomuurilla varustettuna. Myös Oraclen VirtualBox on syytä päivittää viimeisimpään versioon haavoittuvuuksien hyväksikäytön ehkäisemiseksi.

Virtuaalikoneen ja isäntäkoneen välisen verkkoyhteyden sulkeminen estää haittaohjelman kulkua järjestelmien välillä.

Virtuaali- ja isäntäkoneen ei ole syytä jakaa samoja kansioita, ja yhteisen leikkuupöydän käyttö ei ole suositeltavaa. Muidenkin mahdollisesti turhien ominaisuuksien (kuten hardware acceleration) poisjättäminen vie haittaohjelmalta mahdollisuuksia hyväksikäyttää niiden heikkouksia.

Ottamalla usein snapshotteja virtuaalikoneesta, on helppo palauttaa kone edeltävään hetkeen, jolloin se oli vielä turvallinen.

Virtuaalikoneelle tulee asettaa mahdollisimman pienet käyttöoikeudet isäntäkoneeseen, tämä vähentää myös uhkien mahdollisuuksia.

Testejä varten on hyvä olla olemassa kopio virtuaalikoneesta, jotta jokaista testiä varten on olemassa puhdas asennus.

(Spyboy)

### Lähteet:

Iso-Anttila L., 2025.  Sovellusten hakkerointi ja haavoittuvuudet, h1 Korkeat standardit. Kurssimateriaalit. Luettu 24.8.2025.

Suomen Standardisoimisliitto, 2020. ISO/IEC 27000:2020, Information technology. Security techniques. Information security management systems. Overview and vocabulary (ISO/IEC 27000:2018), toinen painos. Onlinejulkaisu, ladattu 2024. Luettu 24.8.2025.

Suomen Standardisoimisliitto, 2011. ISO/IEC 27034-1, Information technology — Security techniques — Application security.
Part 1: Overview and concepts, ensimmäinen painos. Onlinejulkaisu, ladattu 2024. Luettu 24.8.2025.

Laatulöpinät, 2021. Jakso 30: Tietoturvallisuus ohjelmistokehityksessä. Podcast. Kuunneltavissa: https://www.arter.fi/podcast/laatulopinat-podcast-tietoturvallisuus-ohjelmistokehityksessa-tarkastele-kokonaisuutta-ja-hyodynna-viitekehykset/. Kuunneltu 24.8.2025.

Spyboy, 2024. Understanding VM Escape: Risks and Precautions. Luettavissa: 
https://spyboy.blog/2024/09/17/understanding-vm-escape-risks-and-precautions/#:~:text=Disable%20shared%20folders:%20While%20convenient%20for%20transferring,can%20provide%20an%20entry%20point%20for%20malware. Luettu 24.8.2025.
